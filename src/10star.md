# นิยามความหมายคุณลัษณะของวันต่าง ๆ

## อาทิตย์ แทนด้วยเลข 1

พระอาทิตย์ - ตามคัมภีร์เฉลิมไตรภพ พระอิศวรผู้เป็นเจ้าร่ายพระเวทย์ให้ราชสีห์ ๖ ตัว ป่นเป็นธุลีแล้วห่อด้วยผ้าสี แดงและพรมด้วยนํ้าอำมฤตแล้วเกิดเป็นเทพ มีสีกายสีแดง วิมานสีแดง ทรงราชสีห์เป็นพาหนะ

พระอาทิตย์จึงมีกำลัง ๖  เป็นบาปเคราะห์ บางตำราก็ว่า เป็นอัพยากฤต คือเป็นกลาง

ลักษณะทั่วไป - ดาวอาทิตย์เป็นดาวธาตุไฟ (ไฟลุกโชน เพราะเป็นดาวเกษตร(เจ้าเรือน) ราศีสิงห์ ราศีธาตุไฟ ซึ่งในบรรดาดาวทั้งหมดมีดาวอาทิตย์ กับ ราหู เท่านั้นที่เป็นเจ้าเรือน ราศีธาตุที่ตรงกับ ธาตุตนเอง) ที่มีไฟลุกโชติช่วง มีแสง พลังงานในตัวเอง  เป็นดาวที่ใหญ่ที่สุดในระบบสุริยะจักรวาล เป็นดาวที่ให้แสงสว่างแก่ดาวเคราะห์ ดวงอื่น

อัตราการโคจร ราศีละประมาณ ๑ เดือน (เดินปกติ ไม่เดินแบบวิกลคติ (พักร มนท์ เสริด))

ความหมายทั่วไป - จุดเจ้าชะตาชาย ร่างกาย  สามี บิดา อำนาจ ยศศักดิ์ ชื่อเสียง สูงศักดิ์ ผู้นำ รักศักดิ์ศรี มีความเชื่อมั่นในตัวเองสูง ความเย่อหยิ่ง ทิฐิ หรูหราโอ่อ่า รักความยุติธรรม จริงจัง ใจร้อนวู่วาม  ไฟ ความร้อน ไฟฟ้า แสงสว่าง อุปกรณ์ไฟฟ้า

เป็นดาวบาปเคราะห์ ธาตุไฟ ประจำราศีสิงห์ ธาตุไฟ ให้กำลังและแสงสว่างแก่มวลโลก ผู้ที่เกิดในราศีที่อาทิตย์อยู่ในตำแหน่งที่ดี จะมีร่างกายแข็งแรงปราศจากโรคร้าย มีสติปัญญา ใจกล้า ใจร้อน คิดใหญ่ใฝ่สูง มีชื่อเสียงเกียรติยศ ในตำแหน่งราชการ มีอำนาจเหนือคนทั่วไป

เป็นเลขแห่งผู้นำ ได้รับอิทธิพลจากดาวอาทิตย์ เป็นเลขแห่งความเชื่อมั่นในตัวเองสูง มีไหวพริบปฏิภาณดีเยี่ยม สติปัญญาว่องไวใจนักเลง กล้าหาญ มีความทะเยอทะยานที่จะเป็นใหญ่เป็นโต กล้าเสี่ยง ชอบออกหน้า ถือความคิดอ่านตนเป็นใหญ่ เป็นผู้นำคน ชอบเด่นชอบดัง เป็นที่เคารพนับถือคนทั่วไป ใจคอเด็ดเดี่ยว คิดการเช่นไรมักจะรีบทำเดี๋ยวนั้น มั่นคงมีการตัดสินใจได้รวดเร็ว ไม่โลเล ชีวิตมักจะมีการเดินทางไม่เกรงกลัวต่ออุปสรรคต่าง ๆ เป็นเลขของเจ้าชะตะตาที่มีความแข็งแรงมีพลังร้อนแรงไม่มีขีดจำกัดอยู่ ชีวิตประสบความสำเร็จดี มีชื่อเสียง มีสมบัติทรัพย์ มีความสุข ดีได้ด้วยปัญญาความสามารถของ ทำงานด้านรับราชการ ทหาร ตำรวจ เป็นเจ้าคนนายคน ดีนักแล

- เป็นคู่มิตรกับ : พฤหัสบดี (5)
- เป็นคู่สมพลกับ : ศุกร์ (6)
- เป็นคู่ศัตรูกับ : อังคาร (3)

**ลักษณะ** :

- ลักษณะรูปร่างหน้าตา : รูปร่างบาง ใบหน้ามน นัยน์ตามีประกายงาม ผิวสองสี ประเปรียว พูดจามีท่าทาง
- ลักษณะอุปนิสัยนิสัยใจคอ : คล้ายเพศชายมากกว่าเพศหญิง
- ลักษณะอาชีพ : เจ้านาย ผู้หลักผู้ใหญ่ หัวหน้า พระเจ้าแผ่นดิน ข้าราชการ ช่างไฟฟ้า ช่างเพชรพลอย ช่างทอง พ่อค้ากระจก ตะเกียง งานที่มียศศักดิ์
- ลักษณะแสดงเครือญาติ : บิดา หรือผู้เกี่ยวข้อง เป็นญาติกับบิดา
- ลักษณะส่วนของร่างกาย : การสูบฉีดโลหิตในร่างกาย ความดัน สายตา หัวใจ ไขสันหลัง ระบบเลือด

ทายยศศักดิ์ อัครฐาน ทาย อาทิตย์

- บุคคล - พระราชา เชื้อพระวงศ์ นายกรัฐมนตรี เจ้านาย หัวหน้า ผู้บังคับบัญชา ผู้มีอำนาจ ข้าราชการ บิดา สามี
- สถานที่ - พระราชวัง สถานที่ราชการ รัฐสภา สถานที่มีไฟ แสงสว่าง ความร้อนสูง โรงไฟฟ้า
- รูปร่าง - แน่งน้อย ผิวสองสี ขาวแดง(บ้างก็ว่า ดำแดง) หน้ามน หน้าผากแคบ ตาเป็นประกาย มีสีแดง ผิวไม่หยาบไม่ละเอียด
- กายวิภาค - นัยน์ตา (ตาขวา) หัวใจ หลอดเลือด เลือด เส้นประสาท
- ทิศ -  อิสาน (ตะวันออกเฉียงเหนือ)
- สี - สีแดง สีเพลิง สีแดงสด
- อัญมณี - เพชร ทับทิม
- สัตว์ - ครุฑ นก ราชสีห์ สิงโต
- พืช - พืชให้ดอกสีแดง พืชในทะเลทราย พืชปลูกในที่แห้งแล้ง
- พฤกษาชาตา - รากแก้ว

## จันทร์ แทนด้วยเลข 2

พระจันทร์ - ตามคัมภีร์เฉลิมไตรภพ พระอิศวรผู้เป็นเจ้า ร่ายพระเวทย์ให้นางฟ้า ๑๕ องค์ เป็นธุลี แล้วห่อด้วยผ้าสี นวล ประพรมด้วยน้ำอำมฤต บังเกิดเทพ ผิวกายสีนวล วิมานแก้วสีมุกดา ทรงม้าเป็นพาหนะ

พระจันทร์ มีกำลัง ๑๕ เป็นศุภเคราะห์

ลักษณะทั่วไป- ดาวจันทร์ เป็นบริวารของโลก เป็นดาวธาตุดิน (ดินชุ่มน้ำ เพราะดาวจันทร์เป็นดาวเกษตร แม่ธาตุน้ำ ราศีกรกฏ) ดาวจันทร์เป็นดาวที่คู่กับ ดาวอาทิตย์ อย่างสนิทแนบแน่น แต่ก็เป็นไปในลักษณะคู่ขนานกันไป คือ พระราชา-พระราชินี  ขวา-ซ้าย ภาคกลางวัน-ภาคกลางคืน  ดาวจันทร์โคจรรอบโลก ตามหลักจันทรคติ ประมาณ ๒๙ วันเศษ (๒๙ วัน ๑๒ ชม. ๔๔ นาที) จึงทำให้ไม่ตรงกับหลักสุริยะคติ และเมื่อวันที่คลาดเคลื่อนสะสมกันได้ ประมาณ ๒๙ วัน ก็จะทำให้ในปีนั้น มีอธิกมาส คือ มีเดือน ๘ สองหน

ใน ๑ เดือนดาวจันทร์จะโคจรผ่านกลุ่มดาวฤกษ์ หรือดาวนักษัตร ๒๗ กลุ่ม  

อัตราการโคจร ราศีละ  ๒ วันครึ่ง (เดินปกติ ไม่เดินแบบวิกลคติ (พักร มนท์ เสริด))

ความหมายทั่วไป - ดาวจันทร์ ๒  สตรี จุดเจ้าชะตาหญิง  ภรรยา มารดา ประชาชนคนทั่วไป ครอบครัว หลักฐาน ฐานะ จิตใจ อารมณ์ จินตนาการ ช่างฝัน นัยน์ตา(ตาซ้าย) การเดินทาง ขนส่ง น้ำ เอื้อเฟื้อเผื่อแผ่ มีน้ำใจ สุภาพอ่อนหวาน รักครอบครัว สิ่งที่ทำเป็นกิจวัตรประจำวัน

เป็นดาวศุภเคราะห์ ธาตุดิน ประจำราศีกรกฎ ธาตุน้ำกลางคืน ฉายแสงนวลผ่อง ทำให้มี รูปโฉมผิวพรรณน่ารัก มีจิตใจเบิกบาน รักสวยรักงาม ใฝ่ฝัน อารมณ์จริตแปรปรวนง่าย ชอบการประพันธ์ การช่างประดิษฐ์ ช่างศิลป์ ลักษณะอ่อนแอ แบบผู้หญิง

มักเป็นคนมีจินตนาการสูง จิตใจอ่อนไหว มองโลกในแง่ดี บางครั้งคิดมาก คิดเล็กคิดน้อย ขี้น้อยใจ ช่างคิด ช่างฝัน ชอบศิลปะ ชอบของละเอียดอ่อน มีอารมณ์ศิลปิน ไวต่อความรู้สึกสูง เปลี่ยนแปลงอารมณ์ง่าย ด้วยเหตุนี้จึงเชื่อใจคนอื่นได้ง่าย ชอบชีวิตอิสระ ใครอยู่ใกล้แล้วจะมีความสุข เป็นคนอ่อนไหวแต่ถึงอย่างไรก็ตามเมื่อมีเหตุการณ์ไม่คาดคิด จะควบคุมสติได้ดี มีความกล้าหาญ เข็มแข็ง หลิกผันสถานการณ์ได้ดี ทำงานเป็นอาร์ตทิส ศิลปิน ดีไซด์เนอร์ นักออกแบบ สถาปนิก ครีเอทีฟ อาร์ตไดเร็คเตอร์ ฝ่ายศิลป์ทั้งหลาย นักออกแบบ ผู้ที่ต้องใช้ศาสตร์และศิลปะมาประกอบอาชีพจะรุ่งเรือง ติดที่เป็นคนดื้อรั้นแบบดื้อเงียบ ช่างฝันและขี้อาย เจ้าระเบียบ ขี้จุกจิก ต้องลดความดื้อและความอายลงบ้างจะดี

- เป็นคู่มิตรกับ : พุธ (4)
- เป็นคู่สมพลกับ : ราหู (พุธกลางคืน)
- เป็นคู่ศัตรูกับ : พฤหัสบดี (5)

**ลักษณะ** :

- ลักษณะรูปร่างหน้าตา : รูปร่างขาวเหลือง ใบหน้ามน ท่าทางเจ้ามารยา เจ้าจริต ค่อนข้างท้วมหรือโปร่ง
- ลักษณะอุปนิสัยนิสัยใจคอ : คล้ายเพศหญิงมากกว่าเพศชาย
- ลักษณะอาชีพ : เจ้านายฝ่ายหญิง ราชินี พยาบาล เจ้าหน้าที่ประจำเครื่องบิน การท่องเที่ยว ชาวประมง การขนส่งทางน้ำ
- ลักษณะแสดงเครือญาติ : มารดา หรือผู้เกี่ยวข้อง เป็นญาติกับมารดา
- ลักษณะส่วนของร่างกาย : ระบบน้ำในร่างกาย ต่อม ไต ตับ ของที่เป็นคู่ ตา หู จมูก มือ เท้า แขน ขา อวัยวะเพศ ทวารหนัก

ทายจริต จิตใจ ทายจันทร์

- บุคคล - พระราชินี สตรีสูงศักดิ์ พยาบาล แม่บ้าน แม่ครัว คนครัว นักเดินทาง กะลาสีเรือ คนขับรถ ชาวประมง แพทย์ผดุงครรภ์ ผู้ให้บริการแก่บุคคลทั่วไป ประชาชนทั่วไป
- สถานที่ - โรงพยาบาล ท่าเรือ ท่ารถ ท่าขนส่ง สถานที่ที่เกี่ยวกับน้ำ สระว่ายน้ำ บ่อน้ำ แหล่งน้ำต่างๆ ตลาด แหล่งชุมชน
- รูปร่าง - อรชร ผิวงามตางาม ผิวขาว หรือขาวเหลือง มีน้ำมีนวล  หน้ารูปไข่ (บ้างว่ากลม) กายวิภาค     - นัยน์ตา (ตาซ้าย) ใบหน้า แขน มือ หน้าอก นม ต่อมไร้ท่อต่างๆ ฮอร์โมน มดลูก
- ทิศ - บูรพา (ตะวันออก)
- สี - ขาวนวล ขาว  เหลืองอ่อน
- อัญมณี - ไข่มุก มุกดา
- สัตว์ - สัตว์เลี้ยง แมว เสือ ปู สัตว์น้ำ
- พืช - พืชน้ำ พืชให้ผลกินได้ ผักสวนครัว
- พฤกษาชาตา – แก่น ,ลำต้น

## อังคาร แทนด้วยเลข 3

พระอังคาร - ตามคัมภีร์เฉลิมไตรภพ พระอิศวรร่ายพระเวทย์ ให้กระบือ ๘ ตัวเป็นธุลี ห่อด้วยผ้าสีแก้ว เพทาย ประพรม ด้วยน้ำอำมฤต บังเกิดเป็นเทพ  สีกายเป็นสีแก้วเพทาย อาภรณ์คือ แก้วโกเมน วิมานสีทับทิม ทรงมหิงสาเป็นพาหนะ

พระอังคารมีกำลัง ๘  เป็นบาปเคราะห์

ลักษณะทั่วไป - มีขนาดใกล้เคียงกับโลก เป็นดาวธาตุลม(ลมกรด เพราะดาวอังคาร เป็นเกษตร เจ้าเรือนราศีเมษ ธาตุไฟ ซึ่งเด่นกว่า ที่ราศีพิจิก ธาตุน้ำ) ดาวอังคารมีสีแดง โหราศาสตร์ถือว่า พระอังคารเป็นเทพแห่งสงคราม

อัตราการโคจร ราศีละประมาณ ๔๕ วัน (บางครั้งก็พักร มนท์ อยู่ถึง ๘ เดือนก็มี)

ความหมายทั่วไป - ผู้ชาย วัยฉกรรจ์ สามี การกระทำ การงาน ความขยัน กล้าแข็ง กล้าหาญ เอาจริงเอาจัง กระตือรือร้น ภาระ ความรุนแรง แตกหัก  ความขัดแย้ง การต่อสู้  แข่งขัน อุบัติเหตุ กะทันหัน ทำลาย ของแหลมคม โลหะ อาวุธ เครื่องจักรกล

เป็นดาวบาปเคราะห์ ธาตุลม ประจำราศีเมษ ธาตุไฟกลางวัน และประจำราศีพิจิก ธาตุน้ำกลางคืน มีอำนาจทางการทหาร เจ้าแห่งสงคราม มีความเกี่ยวข้องกับประสาทโลหิต ขยันหมั่นเพียร เข้มแข็ง ว่องไว ฉุนเฉียว เจ้าโทสะ มุทะลุ ดุดัน ชอบผจญภัย กล้าหาญ

ชอบการต่อสู้ ชอบสงคราม การสู้รบ ไม่ค่อยยอมแพ้ใคร เก่งกล้าสามารถ ชอบการแข่งขันเป็นที่สุด ถือทิฐิแพ้ไม่เป็น ดาวอังคารจึงถือเป็นทั้งสงครามที่แท้จริง อาจจะต้องต่อสู้ในชั้นเชิงธุรกิจหน้าที่การงาน แย่งลูกค้า ขับเคี่ยวกันด้วยชั้นเชิงธุรกิจต่าง ๆ คุณไม่ยอมแพ้แน่ ๆ เรื่องความรักก็เช่นเดียวกัน จีบใครชนะจะภูมิใจมาก ๆ สิ่งที่คุณขยันขันแข็งต่อสู้นี้จะเป็นรากฐานสำคัญให้ชีวิตประสบความสำเร็จในด้านต่าง ๆ ได้เป็นอย่างดีเลยทีเดียว เหมาะจะทำงานเป็นฝ่ายการตลาดที่ต้องขับเคี่ยวกับสินค้าอื่น ๆ เปิดธุรกิจส่วนตัวที่ต้องแข่งขันเยอะ ๆ จะถูกใจคุณที่สุด หรือนักวิเคราะห์หลักทรัพย์ ตลาดหุ้นก็ได้ดี เพราะคุณไม่ชอบอะไรที่ได้มาง่าย ๆ อยู่แล้วนี่ ติดที่ต้องเหนื่อยและต่อสู้มากจึงจะสำเร็จ เลขนี้ดีแต่จะติดขัดไม่ราบรื่นเรื่องความรัก และมักจะเสียเงินไปกับของหรูหราเสมอ

- เป็นคู่มิตรกับ : ศุกร์ (6)
- เป็นคู่สมพลกับ : พฤหัสบดี (5)
- เป็นคู่ศัตรูกับ : อาทิตย์ (1)

**ลักษณะ** :

- ลักษณะรูปร่างหน้าตา : รูปร่างสันทัด ผิวเนื้อดำแดง หน้ากระดูก ท่าทางองอาจ บึกบึน สง่าผ่าเผย
- ลักษณะอุปนิสัยนิสัยใจคอ : คล้ายเพศชายมากกว่าเพศหญิง
- ลักษณะอาชีพ : ทหาร ตำรวจ นักเลงโต นักล่าสัตว์ ช่างตัดผม ทันตแพทย์ หมอ พยาบาล หน่วยกู้ภัย ช่าง อาวุธ เหล็ก อาชีพเกี่ยวกับความรุนแรง เลือดเนื้อ
- ลักษณะแสดงเครือญาติ : พี่น้องร่วมท้องเดียวกัน
- ลักษณะส่วนของร่างกาย : อวัยวะเพศชาย เอ็น กล้ามเนื้อ จมูก ม้าม

ทาย กล้า แข็ง ขยัน ทายอังคาร

- บุคคล - ทหาร ตำรวจ เจ้าหน้าที่ปราบปราม ผู้ถืออาวุธ นายช่าง ช่างเทคนิค ช่างที่มีความเชี่ยวชาญเฉพาะด้าน ศัลยแพทย์ ช่างตัดผม ช่างตีเหล็ก นักมวย นักกีฬา ครูพละ
- สถานที่ - ค่ายทหาร สถานีตำรวจ สรรพาวุธ ร้านขายอาวุธ ร้านเหล็ก สนามกีฬา ตึกศัลยกรรม
- รูปร่าง - หน้ากระดูก ล่ำเตี้ย แบบมะขามข้อเดียว เกร็ง กำยำล่ำสัน มีกล้ามเนื้อ  หุ่นนักกีฬา ผิวขาวแดง(บ้างว่าดำ หรือดำแดง) กร้านหยาบ ตาโปน ผมหยักศก
- กายวิภาค - หน้าผาก จมูก อวัยวะเพศ น้ำดี ตับไต กล้ามเนื้อและเส้นเอ็น
- ทิศ -  อาคเนย์ (ตะวันออกเฉียงใต้)
- สี - ชมพู
- อัญมณี - โกเมน  
- สัตว์ - กระบือ ราชสีห์ กบ  
- พืช - พืชมีหนามแหลมคม
- พฤกษาชาตา – ใบ

## พุธ แทนด้วยเลข 4

พระพุธ - ตามคัมภีร์เฉลิมไตรภพ พระอิศวร ร่ายพระเวทให้คชสาร ๑๗ เชือกป่นเป็นธุลี ห่อด้วยผ้าสีเขียวมรกต ประพรม น้ำอำมฤต บังเกิดเป็นเทพ สีกายเป็นสีแก้วมรกต ทรงช้างเป็นพาหนะ

พระพุธ มีกำลัง ๑๗  เป็นศุภเคราะห์

ลักษณะทั่วไป - ดาวพุธ เป็นดาวดวงเล็กที่สุด ในระบบสุริยะจักรวาล และอยู่ใกล้ดวงอาทิตย์มากที่สุด ตามหลักโหราศาสตร์ ดาวพุธจะอยู่ห่างจาก ดาวอาทิตย์ได้ไม่เกิน ๒๘ องศา ถ้าดาวพุธอยู่ห่างจากดวงอาทิตย์ ตั้งแต่ ๒๗ –๒๘ องศา เรียกว่า “เพ็ญพุธ” ดาวพุธจะให้คุณในดวงชะตาอย่างเต็มที่ ดาวพุธเป็นดาวธาตุน้ำ (น้ำทะเล ,น้ำบ่อ เพราะดาวพุธได้ตำแหน่งเข้มแข็งในราศีกันย์ ธาตุดิน เป็นทั้งเกษตรและอุจ ) ดาวพุธมีลักษณะการโคจรที่ปวนแปร รวนเร มักจะเดินวิกลคติ อยู่บ่อยๆ จึงเป็นเหตุให้โบราณมักจะไม่เริ่มต้นทำอะไร หรือให้ฤกษ์ กับกิจการที่ต้องการให้ดำเนินการคงอยู่ยืดยาวออกไป เช่น การแต่งงาน เพราะพุธรวนเร  

อัตราการโคจร ราศีละประมาณ ๒๙-๓๑ วัน หรือจำง่ายๆว่า ๓๐ วัน

ความหมายทั่วไป - อ่อนวัย สิ่งใหม่ การติดต่อสื่อสาร ความคิด การวางแผน การเจรจา การติดต่อสื่อสาร คำพูด ช่างพูด งานเขียน เอกสาร ตัวแทน นายหน้า  เพื่อน ข้อมูลข่าวสาร ไหวพริบปฏิภาณ เปลี่ยนใจง่าย  รวนเร ปรับตัวเข้ากับคนอื่น หรือสภาพแวดล้อมได้ดี

เป็นดาวศุภเคราะห์ ธาตุน้ำ ประจำราศีตุล ลมกลางวัน และประจำราศีพฤษภ ธาตุดินในกลางคืน มีจิตใจเยือกเย็น ชอบความสวยงามและความสงบ ชอบในทางกามารมณ์และสังคมทั่วไป สนใจชอบศึกษาวิชาการต่าง ๆ การดนตรี การขับร้อง การประพันธ์

เป็นคนเฉลียวฉลาด ว่องไว ทันเกมคนอื่น ๆ ใครก็หลอกไม่ได้ เอาตัวรอดได้ดีมาก ชีวิตประสบความสำเร็จดี รู้จักวางตัว ทันคนชอบติดต่อคบหาสมาคม ทำงานด้านการติดต่อสื่อสาร เป็นฝ่ายบริหารงานลูกค้า การตลาด ประชาสัมพันธ์ เซลขายของต่าง ๆ อาจารย์ งานที่ต้องติดต่อกับคนมาก ๆ มนุษย์สัมพันธ์เป็นเลิศ ใคร ๆ ก็ชอบอยู่ใกล้ ชอบเข้ามาคบค้าสมาคมด้วย มีความคล่องตัวสูง ติดตรงที่จะเหนื่อยกับการเดินทางเสมอ เหนื่อยกับการติดต่อสื่อสาร บางครั้งจิตใจสับสนบอกความต้องการของตัวเองไม่ถูก

- เป็นคู่มิตรกับ : จันทร์(2)
- เป็นคู่สมพลกับ เสาร์ (7)
- เป็นคู่ศัตรูกับ : ราหู (พุธกลางคืน)

**ลักษณะ** :

- ลักษณะรูปร่างหน้าตา : รูปร่างสันทัด ใบหน้ามน ค่อนข้างอ้วน ผิวขาวแดง พูดจาไพเราะ อ่อนหวาน
- ลักษณะอุปนิสัยนิสัยใจคอ : กลาง ๆ
- ลักษณะอาชีพ : งานเกี่ยวกับเอกสาร การพูด สื่อสาน นักพูด นักเขียน ครู การทูต การไปรษณีย์ ช่างพิมพ์ ผู้สื่อข่าว พิธีกร การวางแผน สัญญา โรงพิมพ์ โฆษณา ประชาสัมพันธ์
- ลักษณะแสดงเครือญาติ : ไม่เกี่ยวข้องทางเครือญาติ เป็นบุคคลอื่น
- ลักษณะส่วนของร่างกาย : ระบบย่อยอาหาร ลำไส้ ปอด สมอง ตับ

ทายเจรจาอ่อนหวาน ทายพุธ

- บุคคล - นักพูด นักเขียน นักคิด นักวางแผน ตัวแทนนายหน้า คนกลาง ล่าม พ่อค้าแม่ค้า นักบัญชี บุรุษไปรษณีย์ คนถ่ายเอกสาร เสมียน นักการทูต คนมาใหม่ พ่อเลี้ยงแม่เลี้ยง
- สถานที่ - โรงพิมพ์ องค์การโทรศัพท์ ห้องประชุม เวทีปราศรัย ประตู หน้าต่าง ห้องประชาสัมพันธ์ ตึกใหม่ อาคารใหม่
- รูปร่าง -  หน้าแป้น(บ้างก็ว่า หน้ามน)  รูปร่างไม่ใหญ่ เจ้าเนื้อ ท้วม ผิวขาว(บ้างก็ว่า ผิวขาวแดง) ตะโพกใหญ่ หน้าอกใหญ่ คอสั้น  ผมเรียบดก
- กายวิภาค - เส้นประสาท สมอง ลำไส้ ทางเดินหายใจ ปอด มือ แขน ลิ้น ฟัน ปาก
- ทิศ - ทักษิณ (ใต้)
- สี - เขียว  
- อัญมณี - มรกต. หยก
- สัตว์ - ช้าง สุนัข นกที่พูดได้ เช่น นกแก้ว นกขุนทอง
- พืช - พืชที่มีดอกสีเขียว พืชล้มลุก ไม้ประดับ
- พฤกษาชาตา – ดอก

## พฤหัสบดี แทนด้วยเลข 5

พระพฤหัส – ตามคัมภีร์เฉลิมไตรภพ พระอิศวร ร่ายพระเวทให้ฤาษี ๑๙ ตน เป็นธุลี แล้วห่อด้วยผ้าสีแก้วไพฑูรย์ ประพรมน้ำอำมฤต บังเกิดเป็นเทพ มีสีกาย แก้วไพฑูรย์ มีวิมานบุษราคัม ทรงกวางทองเป็น พาหนะ

พระพฤหัสบดี มีกำลัง ๑๙ เป็นศุภเคราะห์

ลักษณะทั่วไป- ดาวพฤหัสบดีเป็นดาวเคราะห์ ดวงใหญ่ที่สุดในระบบสุริยะจักรวาล ทางโหราศาสตร์ ถือว่าเป็นประธานของฝ่ายศุภเคราะห์ ดาวพฤหัสบดีเป็น ดาวธาตุดิน (ดินแข็ง เพราะดาวพฤหัสบดี เป็นเกษตร ราศีธนู ธาตุไฟ เรือนศุภะของโลก)

อัตราการโคจร ราศีละ ประมาณ ๑ ปี

ความหมายทั่วไป- คุณธรรมความดี ใฝ่ในบุญกุศล โชคลาภ ความสำเร็จ การเจริญเติบโต การเกิด การปกป้องคุ้มครอง การช่วยเหลือ กฎหมาย ระเบียบแบบแผน หลักการ ประเพณี การพิพากษา ตัดสินความต่างๆ ครูอาจารย์ พระ นักบวช ผู้ทรงศีล ความมีสติ การอดทนอดกลั้น ยับยั้งชั่งใจ ศาสนา วิชาการ ความรู้ ต่างประเทศ

เป็นดาวศุภเคราะห์ ธาตุดิน ให้ผลในด้านการศึกษา เรียนรู้ สั่งสอน เป็นดาวครู

ปัญญาทางด้านคุณธรรม ด้วยปัญญาที่มีอยู่จะทำให้ชีวิตประสบความสำเร็จ ประกอบการทำงานใด ๆ จะราบรื่นรุ่งเรือง มีจริยธรรมดี มีความยุติธรรม ไม่ทำร้าย เอาเปรียบใคร ชอบสิ่งเร้นลับ ไสยศาสตร์ สิ่งศักดิ์สิทธิ์ สิ่งเหนือธรรมชาติ พิสูจน์ไม่ได้ด้วยวิทยาศาสตร์ เป็นคนมีความสุขุมเยือกเย็น เป็นคนมองโลกในแง่ดี ให้ความสำคัญกับศาสนาทำงานด้านอาจารย์ นักปกครอง งานที่ต้องอาศัยความสุขุมรอบคอบดี ถ้าเป็นพระจะชอบพิธีกรรมทางศาสนาต่าง ๆ ติดที่เป็นคนโกรธง่าย เชื่อมั่นในตัวเองค่อนข้างสูงทำให้ขาดเสน่ห์ไปได้

- เป็นคู่มิตรกับ : อาทิตย์ (1)
- เป็นคู่สมพลกับ : อังคาร (3)
- เป็นคู่ศัตรูกับ : จันทร์(2)

**ลักษณะ** :

- ลักษณะรูปร่างหน้าตา : รูปร่างสมส่วน ผิวขาวเหลือง สุขภาพสมบูรณ์ ไม่อ้วนไม่ผอม ใบหน้ารูปไข่ มีตำหนิไฝ ปาน บนใบหน้า
- ลักษณะอุปนิสัยนิสัยใจคอ : คล้ายเพศชายมากกว่าเพศหญิง
- ลักษณะอาชีพ : ผู้พิพากษา เกี่ยวกับความรู้ พระ ครู วัด โรงเรียน โรงพยาบาล หมอ ผู้หญ่ที่น่านับถือ ศาล สิ่งศักดิ์สิทธิ์ ตำรา วิชาการ เครื่องรางของคลัง ปัญญา ความคิด ศีลธรรม ความซื่อสัตย์ ความรับผิดชอบ
- ลักษณะแสดงเครือญาติ : บุตรและบริวารผู้ที่ตำกว่าเรา อยู่ในปกครอง
- ลักษณะส่วนของร่างกาย : วิญญาณ ประสาทสัมผัส หู กระเพาะอาหาร

ทายปัญญาบริสุทธิ์ ทายพฤหัสบดี

- บุคคล - ครูอาจารย์ ผู้หลักผู้ใหญ่ พระ นักบวช ผู้ทรงศีล นักกฎหมาย ทนาย ผู้พิพากษา แพทย์ ผู้คุ้มครอง
- สถานที่ - โรงเรียน มหาวิทยาลัย โรงพยาบาล วัด รัฐสภา หอสมุด ศาล สถานที่ศักดิ์สิทธิ์ ศาลาพักร้อน หอประชุมทางศาสนา
- รูปร่าง - รูปร่างใหญ่ท้วม เจ้าเนื้อ ค่อนข้างอ้วน(บ้างก็ว่า สมส่วน) ผิวสองสีค่อนขาว หน้าใหญ่ หน้าผากใหญ่ แก้มใหญ่ มีแผลเป็น ตำหนิที่ใบหน้า
- กายวิภาค - กระเพาะ กล้ามเนื้อ กล้ามเนื้อและลิ้นหัวใจ ระบบเลือด ตะโพก โคนขา ปลายขา
- ทิศ - ประจิม (ตะวันตก)
- สี - สีขาว สีเหลืองเข้ม สีดอกจำปา สีส้ม
- อัญมณี - บุษราคัม
- สัตว์ - กวาง หนู
- พืช - พืชทุกชนิด พืชให้ผลกินได้ พืชให้ดอกสีส้ม แสด เหลืองเข้ม
- พฤกษาชาตา - ผล

## ศุกร์ แทนด้วยเลข 6

พระศุกร์ - ตามคัมภีร์เฉลิมไตรภพ พระอิศวร ร่ายพระเวทให้โค ๒๑ ตัว ป่น เป็นธุลี ห่อด้วยผ้าสีประภัสสรประพรมน้ำอำมฤต บังเกิดเป็นเทพ มีกายเป็นสีประภัสสร  มี วิมานสีทอง ทรงโคอุสุภราชเป็นพาหนะ

พระศุกร์ มีกำลัง ๒๑ เป็นศุภเคราะห์

ลักษณะทั่วไป- เป็นดาวธาตุน้ำ(น้ำฝน น้ำที่เคลื่อนไหวได้ เพราะดาวศุกร์เป็นเกษตร ในราศีตุลย์ ธาตุลม ) ดาวศุกร์มองเห็นได้เฉพาะในเวลาเช้ามืดหรือหัวค่ำเท่านั้น ขณะปรากฏในท้องฟ้าเวลาหัวค่ำทางทิศตะวันตก เรียกว่า "ดาวประจำเมือง" และเมื่อปรากฏในท้องฟ้าเวลาเช้ามืดทางทิศตะวันออก เรียกว่า "ดาวประกายพรึก" หรือ "ดาวรุ่ง" ดาวศุกร์จะมีระยะห่างจากดวงอาทิตย์ได้ไม่เกิน ๔๘ องศา(ตามหลักดาราศาสตร์อยู่ห่างไม่เกิน ๔๗ องศา ๘ ลิปดา) ถ้าหากดาวศุกร์อยู่ห่างจากดวงอาทิตย์ไป ตั้งแต่ ๔๕- ๔๘ องศา เรียกว่า “เพ็ญศุกร์” จะให้คุณแก่ดวงชะตามาก ในด้านความร่ำรวย ความสุขสมหวัง ความรัก  

อัตราการโคจร ราศีละ ประมาณ ๓๐ วัน (เหมือนกับดาวพุธ คือโคจรราศีละ ๒๙ - ๓๑ วัน)

ความหมายทั่วไป- ผู้หญิง ภรรยา ความรัก ความหวัง ความสุข ความสวยงาม ศิลปะ บันเทิงรื่นรมย์ ดนตรี เพศสัมพันธ์ กิเลส การเงิน เงินสด สิ่งหอมหวาน สิ่งฟุ่มเฟือย  

เป็นดาวศุภเคราะห์ ธาตุน้ำ ให้ผลด้านการเงิน ความรัก ที่หลับที่นอน ความสนุกสนาน ความสมหวัง ความงาม

มีเสน่ห์ รักสวยรักงาม มีจินตนาการความฝัน ชอบศิลปะ ชื่นชมในงานศิลปะต่าง ๆ ทำอะไรก็จะคำนึงภาพลักษณ์ตนเองเป็นอย่างแรก มีรสนิยมดีชอบศิลปะ และดนตรี สนุกบันเทิง เป็นคนที่ชอบความรักสบายอย่างมาก มีโลกส่วนตัว เจ้าสำราญเสมอ ไม่ชอบเอาเปรียบเบียดเบียนใคร ชื่อนี้ดีมากจะส่งเสริมเงินทองไหลมาเทมา มีเสน่ห์ ชื่อเสียง มีความสำเร็จที่งดงาม ทำงานด้านช่างแต่งหน้า ศิลปิน สไตล์ริส นักประชาสัมพันธ์ ฝ่ายศิลป์ต่าง ๆ จะดี

- เป็นคู่มิตรกับ : อังคาร (3)
- เป็นคู่สมพลกับ : อาทิตย์ (1)
- เป็นคู่ศัตรูกับ : เสาร์ (7)

**ลักษณะ** :

- ลักษณะรูปร่างหน้าตา : รูปร่างท้วม ผิวขาว หน้าแป้น ท่าทางเจ้าชู้ สังคมจัด
- ลักษณะอุปนิสัยนิสัยใจคอ : คล้ายเพศหญิงมากกว่าเพศชาย
- ลักษณะอาชีพ : นักแสดง นักดนตรี คนรัก นักประพันธ์ กวี นักร้อง ช่างศิลป์ ช่างเย็บปักถักร้อย นักรัก นักร้อง ช่างเสริมสวย ของหอม ของสวยงาม เกี่ยวกับกิเลศความชอบ
- ลักษณะแสดงเครือญาติ : สามีและภรรยา คู่ครอง
- ลักษณะส่วนของร่างกาย : เครื่องเพศหญิง มดลูก ต่อมอัณฑะ กระเพาะปัสสาวะ

ทายกิเลสกำหนัด โภคทรัพย์ ทายศุกร์

- บุคคล - กวี ศิลปิน นักร้อง นักดนตรี ดารา นักแสดง นางแบบ ครูสอนศิลปะ นายธนาคาร สมุห์บัญชี แม่สื่อ พ่อสื่อ บุคคลที่เกี่ยวข้องกับ สถานบริการให้ความรื่นรมย์ ทางเพศ พ่อค้าปลีก คนทำขนม คนขายน้ำหอม
- สถานที่ - สถานที่ที่เกี่ยวข้องกับเงิน เช่น ธนาคาร กระทรวงการคลัง โรงกษาปณ์ ร้านขายของค้าปลีก และสถานที่ที่เกี่ยวข้องกับสิ่งรื่นรมย์ โรงแรม  โรงละคร ห้องแสดงศิลปะ โรงเรียนสอนร้องเพลง เต้นรำ
- รูปร่าง - หน้าแป้น(บ้างก็ว่าหน้ายาว) สูงเพรียว หน้าท้องแบนราบ หุ่นดีมีเสน่ห์ ผิวค่อนข้างขาว (บ้างก็ว่าขาวผ่อง) คอยาว แขนขายาว ผมบางและสลวย
- กายวิภาค - ช่องท้อง ไต กระเพาะปัสสาวะ รังไข่ มดลูก ระบบเลือด น้ำเหลือง ต่อมไร้ท่อ ต่อมลูกหมาก  อัณฑะ ลำไส้
- ทิศ - อุดร (เหนือ)
- สี - ฟ้า , น้ำเงิน
- อัญมณี - ไพลิน
- สัตว์ - สัตว์เลี้ยงประเภทน่ารัก กระต่าย ปลาสวยงาม โค
- พืช - พืชให้ดอกสีฟ้า สีน้ำเงิน พืชที่ดอกมีกลิ่นหอม สวยงาม ให้รสหวาน
- พฤกษาชาตา - กระพี้ เปลือกไม้

## เสาร์ แทนด้วยเลข 7

พระเสาร์ - ตามคัมภีร์เฉลิมไตรภพ พระอิศวร ร่ายพระเวทให้พยัคฆ์ ๑๐ ตัว ป่นเป็นธุลี ห่อด้วยผ้าสีดำ ประพรมน้ำอำมฤต บังเกิด เป็นเทพ มีสีกายเป็นสีดำ วิมานสีมรกต ทรงเสือเป็นพาหนะ

พระเสาร์ มีกำลัง ๑๐ เป็นบาปเคราะห์

ลักษณะทั่วไป - เป็นดาวขนาดใหญ่รองจากดาวพฤหัสบดี เป็นประธานของดาว บาปเคราะห์ เป็นดาวธาตุไฟ (ไฟสุมขอน เพราะดาวเสาร์เป็นเกษตร ราศีมังกร ธาตุดิน)

อัตราการโคจร ราศีละประมาณ ๒ ปี ๖ เดือน

ความหมายทั่วไป - เป็นดาวที่ให้คุณให้โทษช้า ๆ แต่หนักแน่นมั่นคง สะสมใน ระยะยาว ในทางลบ เป็นดาวที่ให้ความทุกข์ แต่ในทางบวกก็ให้ความทรหด อดทนต่อสภาพที่เลวร้ายได้ดี มีธรรมชาติเป็นไฟสุมขอน คุกรุ่นแล้วดับยาก เมื่อเข้าร่วมกับดาวดวงใดมักหน่วงเหนี่ยวให้เฉื่อยชาลง คิดรอบคอบ ตรึกตรอง วิตกกังวล ที่ดิน อสังหาริมทรัพย์  วัสดุ ล่าช้า เนิ่นนาน เก่าโบราณ ของเก่า เหน็ดเหนื่อย โรคเรื้อรัง  คนแก่ สันโดษ ความทุกข์ โทษ ความยากจน การพลัดพราก โยกย้าย ความตระหนี่ มัธยัสถ์

เป็นดาวบาปเคราะห์ ธาตุไฟ ประจำราศีกุมภ์ ธาตุลมกลางวัน และประจำราศีมกร ธาตุดินกลางคืน เจ้าแห่งกสิกรรม มีลักษณะเศร้า สันโดษ มีอาการเจ้าทุกข์ การก่อสร้างต่าง ๆ มักได้รับความลำบากเหน็ดเหนื่อยกว่าจะได้ทรัพย์

โรคภัยไข้เจ็บ ป่วยง่าย เป็นหวัดบ่อย ปวดหัวตัวร้อยเสมอ ทำอะไรก็ติดขัดไปหมด มีการสูญเสียเสมอ ไม่เป็นที่ มักเดือดร้อนเป็นประจำ ไม่สมหวังเรื่องความรัก และครอบครัว ต้องแยกกันอยู่ไม่ค่อยได้อยู่พร้อมหน้าพร้อมตา แต่มีดีเรื่อง มีสติปัญญาและความอดทนเป็นเลิศ ใช้ภาษาการติดต่อสื่อสารเก่งประคับประคองตัวแต่เป็นแบบลุ่ม ๆ ดอน ๆ ไม่มั่นคง การตั้งชื่อให้หลีกเลี่ยงเลข 7 ไว้ได้เลยเพราะถือว่าเป็นดาวบาปเคราะห์ จะมีผลทางลบมากกว่าทางบวกจะนำความยุ่งยากให้แก่ชีวิต มีความไม่มั่นคงในชีวิต

- เป็นคู่มิตรกับ : ราหู (พุธกลางคืน)
- เป็นคู่สมพลกับ : พุธ (4)
- เป็นคู่ศัตรูกับ : ศุกร์ (6)

**ลักษณะ** :

- ลักษณะรูปร่างหน้าตา : รูปร่างไม่งาม ร่างใหญ่ ฟันงุ้ม ผมหยิกหยักศก ท่าทางเคร่งขรึม
- ลักษณะอุปนิสัยนิสัยใจคอ : คล้ายเพศชายมากกว่าเพศหญิง
- ลักษณะอาชีพ : นักอุตสาหกรรมหนัก เกษตรกรรม กสิกรรม นักกสิกร และเหมืองแร่ สัปปะเหร่อ คนดูแลสถานที่เคารพ ศาลเจ้า ของหนัก ๆ
- ลักษณะแสดงเครือญาติ : คนใช้ บริวารลูกน้องในบ้าน
- ลักษณะส่วนของร่างกาย : กระดูก ลำไส้ ประสาท

ทายโทษทุกข์ ทายเสาร์

- บุคคล - คนแก่ คนหัวโบราณ ผู้ใช้แรงงาน คนงาน เจ้าของโรงงาน เกษตรกร สัปเหร่อ คนที่ยุ่งเกี่ยวกับงานศพ ช่างก่อสร้าง คนที่เกี่ยวข้องกับงาน เกษตรกรรม  อสังหาริมทรัพย์ ป่าไม้ ผู้คุมนักโทษ คนแขก
- สถานที่ - พื้นที่เกษตรกรรม ที่นา ไร่ สวน กระทรวงเกษตรฯ กรมป่าไม้ ป่าไม้ โรงสีข้าว โกดังเก็บวัสดุต่างๆ ป่าช้า ห้องเก็บศพ  เรือนจำ สถานที่โบราณ อาคารเก่า  
- รูปร่าง - รูปร่างสูง ผิวคล้ำค่อนข้างดำ กร้าน หน้ากระดูกและตกกระ  โหนกแก้มสูง คิ้วเข้ม จมูกงุ้ม ริมฝีปากหนา หน้าตาออกเป็นคนแขก
- กายวิภาค - กระดูก เส้นเอ็น กล้ามเนื้อ เส้นเลือด ประสาท หัวเข่า ขา
- ทิศ - หรดี (ตะวันตกเฉียงใต้)
- สี - ดำ ม่วงเข้ม  
- อัญมณี - นิล
- สัตว์ - พญานาค งู สัตว์เลื้อยคลาน ปลา เสือ
- พืช - ไม้ยืนต้น (บ้างก็ว่า ไม้เถา ไม้เลื้อย) ต้นไม้ในที่แห้งแล้ง ทะเลทราย
- พฤกษาชาตา – กิ่ง คาคบ

## ราหู(พุธกลางคืน) แทนด้วยเลข 8 , 4

พระราหู - ตามคัมภีร์เฉลิมไตรภพ พระอิศวร ร่ายพระเวท ให้หัวผีโขมด ๑๒ หัว เป็นธุลี ห่อด้วยผ้าสีทองสัมฤทธิ์ ประพรมน้ำอำมฤต บังเกิดเป็นเทพ สีกายเป็นทองสัมฤทธิ์ วิมานสีนิล ทรงครุฑเป็นพาหนะ

มีตำนานเรื่องเล่าเกี่ยวกับ ราหูและเกตุ ว่าในครั้งที่เหล่าเทพและยักษ์ ร่วมมือร่วมแรงกันกวนเกษียรสมุทร ให้เป็นน้ำอำมฤต โดยมีพระนารายณ์ เป็นประธาน เมื่อได้น้ำอำมฤตแล้วฝ่ายเทพก็แบ่งปันกันดื่ม แต่ออกอุบาย กลลวงกันไม่ให้ยักษ์ดื่มกิน มีแต่ราหู ที่เล็ดลอดไปแอบดื่มน้ำอำมฤตได้ แต่พระอาทิตย์ และจันทร์เห็นเข้า จึงฟ้องพระนารายณ์  พระนารายณ์จึงขว้างจักรตัดร่างราหูเป็นสองท่อน ราหูนั้นได้ดื่มน้ำอำมฤตไปบ้างแล้วจึงทำให้เป็นอมตะ ไม่ตายเพียงแต่ร่างแยกออกจากกัน ส่วนหัวเป็นราหู ส่วนหางก็เป็นเกตุ

พระราหู มีกำลัง ๑๒  เป็นบาปเคราะห์

ลักษณะทั่วไป- ราหู ในทางโหราศาสตร์ ไม่จัดว่าเป็นดาว เพราะเป็นจุดคราส เกิดจากจุดตัดของการโคจรของโลก ราหูจึงเป็นเงา แต่ก็เรียกๆกันไปว่า ดาวราหู เพราะเรียกกันติดปาก(บางครั้งผมก็เผลอเรียกว่าดาว เหมือนกันครับ) ราหูนั้นทำให้เกิดจันทรุปราคา และสุริยุปราคา

ราหู เป็นธาตุลม (ลมพายุ เพราะราหูเป็นเจ้าเรือนเกษตรราศีกุมภ์ ธาตุลม )

อัตราการโคจร ราศีละ ๑ ปี ๖ เดือน (เดินปกติ ไม่เดินแบบวิกลคติ (พักร มนท์ เสริด))

ความหมายทั่วไป- ความมืดมัว เงา มายา ภาพยนตร์ โจร ความลุ่มหลง เล่ห์เหลี่ยม ไหวพริบปฏิภาณ การเปลี่ยนแปลงทั้งในด้านดีและร้าย ผันผวน ไม่แน่นอน เสี่ยงโชค คดีความ สิ่งผิดกฎหมาย  การหลอกลวง ภัยมืด อุบัติเหตุ หลบซ่อน อบายมุข สังคม ยาเสพติด สุรา สิ่งมอมเมา สารเคมี ของหมักดอง ขยะ

ธาตุลม เป็นดาวบาปเคราะห์ ประมุขของเหล่าพาล นักเลงทุกชนิด โมหจริต ความมัวเมา ความเสเพล ดาวแห่งการเสี่ยงโชคและโชคลาภ โหราศาสตร์ มัวเมาอบายมุข ไม่เกรงกลัวใคร ไม่รู้จักอาย ไม่เกรงใจใคร มุทะลุ ลืมสติ เห็นผิดเป็นชอบ มีเล่ห์เหลี่ยม กล้าได้กล้าเสีย ชอบของมึนเมา

โมโหง่าย ถูกครอบงำทางเสื่อมได้ง่าย การงานความรักมีแต่อุปสรรค โดนคนใส่ร้ายก็บ่อย ศัตรูมาก คนไม่ชอบหน้าเยอะ และจะถูกชักจูงได้ง่าย ไปในทางอบายมุข พนันบอล เล่นมวย เที่ยวกลางคืนบ่อย ๆ จนเสียงานเสียการ มีความทุกข์ในใจสูง ถ้าจะเป็นใหญ่เป็นโตได้แต่ต้องลำบากฝ่าฟันมากกว่าจะสำเร็จ

- เป็นคู่มิตรกับ : เสาร์ (7)
- เป็นคู่สมพลกับ : : จันทร์(2)
- เป็นคู่ศัตรูกับ : พุธ (4)

ทายลุ่มหลง มัวเมา ทายราหู

- บุคคล - นักเลง ผู้มีอิทธิพล นักพนัน นักค้าของเถื่อน คนขายเหล้า ผู้ติดยาเสพติด ติดเหล้า โจร ขโมย คนจรจัด คนจีน นักมายากล  
- สถานที่ - โรงเหล้า สถานที่ที่เป็นแหล่งอบายมุข สิ่งเสพติด โรงภาพยนตร์ สถานที่ที่ต้องอาศัยเงาในการทำกิจกรรม (หนังตะลุง หนังใหญ่ เป็นต้น) โรงงานเคมี โรงกลั่นน้ำมัน
- รูปร่าง - รูปร่างอ้วนล่ำใหญ่ ลงพุง ผิวดำ(บ้างก็ว่าขาว) แขนขาใหญ่ ศีรษะใหญ่ หัวล้าน หัวเถิก ผมบาง ตาวาว ตาพอง ตาหยี มีลักษณะเหมือนคนจีน หรือ เป็นคนจีน ญี่ปุ่น เกาหลี
- กายวิภาค - น่อง แข้ง ขาส่วนล่าง
- ทิศ - พายัพ (ตะวันตกเฉียงเหนือ)
- สี - เทา ควันบุหรี่ สีหม่นๆ สีน้ำตาลไหม้  ทองสัมฤทธิ์
- อัญมณี - โปงคราม โมรา มุกดา (บางตำราก็ให้ มุกดา เป็นอัญมณีของจันทร์ด้วย)
- สัตว์ - ปลวก มอด แมลง สุนัขสีดำ เชื้อโรค
- พืช - เห็ด รา ไม้เลื้อย ไม้เถา พืชมีกลิ่น เช่น ทุเรียน
- พฤกษาชาตา – มอด ด้วง

## เกตุ แทนด้วยเลข 9

พระเกตุ - ตามคัมภีร์เฉลิมไตรภพ พระอิศวร ทรงร่ายพระเวท ให้พระยานาค ๙ ตัวเป็นธุลี ห่อด้วยผ้าสีทองคำ ประพรมด้วยนํ้าอำมฤต บังเกิดเป็นเทพ  มีสีกายทองคำ อันสุกสกาวดังเปลวไฟ ทรงนาค เป็น พาหนะ

เกตุ มีกำลัง ๙ (บางตำราว่าไม่มี ซึ่งผมเข้าใจว่าเป็นระบบ อัฏฐโตตรี) เป็นบาปเคราะห์

ลักษณะทั่วไป- เกตุ ไม่มีเรือนเกษตรของตัวเอง เป็นวิญญาณธาตุ เป็นท่อนหางของราหูโหราศาสตร์สากลทั่วไป กำหนดให้เกตุและราหู มีระยะเชิงมุมห่างกัน ๑๘๐ องศาเสมอ (อยู่ในมุมเล็งกันตลอด) แต่สำหรับโหราศาสตร์ไทย ใช้การคำนวณแบบสุริยยาตร์ เกตุจึงไม่ได้อยู่ในตำแหน่งเล็งราหูแบบสากล เกตุเมื่อเข้าร่วมกับ ดาวใด ก็มักจะสนับสนุนให้ดาวนั้นทำหน้าที่ได้มากยิ่งขึ้น มีพลังมากขึ้น

ในระบบดาวเสวยอายุ ที่กำหนดให้มีเกตุ เข้าเสวยอายุด้วยนั้นเรียกว่า ระบบวิมโสตรีทศา

อัตราการโคจร ราศีละประมาณ ๕๕ วัน (เดินปกติ ไม่เดินแบบวิกลคติ (พักร มนท์ เสริด))

ความหมายทั่วไป- แสง รังสี กระแสคลื่น ดาวหาง การเคลื่อนไหว คนบ้า วิกลจริต คนผิดปกติ ความผันผวน วุ่นวาย กังวล ความผิดปกติ ผิดธรรมชาติ เหนือธรรมชาติ สัมผัสที่หก วิญญาณ เทพ สิ่งศักดิ์สิทธิ์ เดินทางไกล ต่างแดนถิ่นไกล ต่างประเทศ โหราศาสตร์ อิทธิฤทธิ์

ถือว่าเป็นธาตุลม ญาณ การหยั่งรู้ ต่างประเทศ มรดก โหราศาสตร์ นักบวช สถานที่ศักดิ์สิทธิ์ คนทรงเจ้า

เลขนี้เป็นมงคลมาก เพราะได้พลังจากสิ่งที่มองไม่เห็นมาช่วยดูแลคุ้มครอง ช่วยทำให้กิจการงานใด ๆ ประสบผลสำเร็จ บางครั้งมีอุบัติเหตุก็ทำให้รอดพ้นอย่างไม่น่าเชื่อ มีอายุยืนมั่นคง มีความคิดรวดเร็วว่องไว มีลางสังหรณ์ที่แม่นยำ เลื่อมใส ศรัทธา สนใจในศาสนาเร้นลับสนใจของเก่าแก่ เลขนี้ทำให้อยู่สบาย เรื่องราวชีวิตราบรื่นได้โชคลาภแบบไม่คาดฝัน เพราะมีสิ่งพลังเร้นลับช่วยอยู่ ชอบสะสมของเก่า ของโบราณต่าง ๆ ถ้าสวดมนตร์บ่อย ๆ และแผ่เมตตาบารมี พลังสวดมนตร์บำบัดจะช่วยให้พลังของสิ่งที่มองไม่เห็นช่วยคุณได้มากขึ้นไปอีก การทำงานเป็นนักค้าของเก่า นักโบราณคดี โหราจารย์ ผู้ที่ต้องยุ่งเกี่ยวกับเรื่องเร้นลับหรือของเก่า

ทายอายุยืน ทายเกตุ

- บุคคล - นักเดินทาง นักผจญภัย จารชน คนต่างชาติ โหร หมอดู คนทรง ช่างวิทยุโทรทัศน์ ผู้แสวงบุญ คนแก่ คนพิการ หญิงมีครรภ์
- สถานที่ - วัดร้าง เทวาลัยร้าง บ้านร้าง สถานที่ที่มีวิญญาณสิงสถิต สถานที่ลึกลับ ตึกสูง สถานที่ศักดิ์สิทธิ์ วัด โบสถ์ ตำหนักร่างทรง สถานีวิทยุ-โทรทัศน์ โรงไฟฟ้า  
- รูปร่าง - คนขี้เหร่ ไม่สมประกอบ พิการ คนแก่ชรา
- กายวิภาค - วิญญาณ ชีวิต
- ทิศ - ไม่มี
- สี - สีรุ้ง เลื่อมพราย ส่องแสงเป็นประกาย
- อัญมณี - ไม่มี
- สัตว์ - สัตว์โบราณ สัตว์ในวรรณคดี
- พืช - ต้นไม้ยืนต้นที่มีวิญญาณสิงสถิต
- พฤกษาชาตา - ไม่มี (ตำราพฤกษาชาตา กำหนดไว้ดาว  ๑ - ๘ )

## มฤตยู แทนด้วยเลข 0 , 10

ดาวมฤตยู เป็นดาวใหม่ที่เพิ่งถูกค้นพบ โดยชาวตะวันตก คือ เซอร์วิลเลียม เฮอร์เชล(Sir William Herschel) พบในปี ค.ศ. 1781 หรือ พ.ศ. ๒๓๒๔ หรือเมื่อ ๒๓๒ ปีที่ผ่านมา จึงทำให้ไม่มีเรื่องราวตำนาน ในคัมภีร์เฉลิมไตรภพ และหลังจากนั้นจึงได้เริ่มนำมาใช้ในทางโหราศาสตร์  กำหนดให้เป็น อากาศธาตุ เป็นบาปเคราะห์

ดาวมฤตยู ในด้านความหมาย รายละเอียดต่างๆ ที่ใช้ในทางโหราศาสตร์ ยังมีไม่มากนักและยังหาข้อสรุปที่แน่ชัดไม่ได้ เท่าที่ยอมรับและทราบก็ มีตามพิมพ์ไว้พอสังเขป เท่านี้ครับ

อัตราการโคจร ราศีละ ๗ ปี

ความหมายทั่วไป- กระแสคลื่นต่างๆ ที่มองไม่เห็น คลื่นวิทยุ-โทรทัศน์ ความเครียด วิกฤติ กะทันหัน ความรุนแรงอย่างเฉียบพลัน ไม่รู้ตัว ความลับ ไม่เปิดเผย ความวิบัติ ความตาย การโยกย้าย ต่างแดนถิ่นไกล ต่างประเทศ วิญญาณ โหราศาสตร์ วิทยาศาสตร์ สิ่งลี้ลับ ว่างเปล่า โรคภัย

ชีวิตมักระทมขมขื่น ทุกทรมาน เพราะโรคภัยไข้เจ็บเบียดเบียน หรือปัญหายุ่งยากภายในครอบครัว หรือปัญหาการงาน บางรายอาจมีหนี้สินมากจนจมอยู่ในห้วงทุกข์อย่างหนักก็ได้ มักมีอุปสรรค บริวารมักให้โทษ อาภัพ เป็นเลขที่ให้คุณและโทษ โรคภัยไข้เจ็บ คือโรคหัวใจทุกรูปแบบ เช่น กล้ามเนื้อหัวใจ ความดันโลหิต การหมุนเวียนเลือด

เป็นคนจริงจังซีเรียสทุกเรื่อง เชื่อมั่นในตัวเองสูง ไม่ชอบอยู่ใต้บังคับใคร เป็นคนแข็งกร้าว ชอบเป็นผู้นำ ยอมหักไม่ยอมงอ ทำอะไรมีอุปสรรคศัตรูมาก ไม่ค่อยประนีประนอม แต่กล้าตัดสินใจ กล้าได้กล้าเสีย ในชีวิตมักจะมีอุปสรรค คิดจะทำอะไรมักจะเจอคู่แข่ง มีคนปองร้าย บริวารมักจะให้โทษ ทำให้ชีวิตมักอาภัพ มีศัตรูรอบด้าน คนในครอบครัวไม่เชื่อฟัง ต้องทุกข์ใจเพราะคนในครอบครัว และยังจะมีโรคภัยไข้เจ็บได้ง่ายป่วย ไม่สบายบ่อย สุขภาพอ่อนแอ ผลรวมเบอร์ทุกตัวที่ได้เลขนี้ ควรเปลี่ยนครับ

ทายอาเพศ ทายมฤตยู

- บุคคล - โหร หมอดู นักปฏิวัติ นักวิทยาศาสตร์ ผู้สำเร็จญาณวิเศษ หมอผี คนเล่นของ-คุณไสย
- สถานที่ - บ่อน้ำ หลุมหลบภัย อุโมงค์ ถ้ำ  
